# ĮVADAS IR PAGRINDŲ SUVOKIMAS

[Paskaitos medžiaga](https://gamma.app/docs/1-paskaita-plrppqi6ryg5hex) 

## Socialinių tinklų administratoriaus vaidmuo – kas tai per profesija?

**Socialinių tinklų administratorius** (angl. Social Media Manager) yra atsakingas už prekės ženklo arba organizacijos **komunikaciją socialiniuose tinkluose.** Tai tarpininkas tarp verslo ir jo auditorijos, kuris rūpinasi, kad *žinutės* būtų tinkamai suplanuotos, *įgyvendintos*, paruošti *tekstai* bei *vizualai*, kurie yra pritaikyti pasirinktai platformai ir prekės ženklo auditorijai.

Socialinių tinklų administratorius dažnai atlieka daugiafunkcinį vaidmenį – nuo **strateginio planavimo, turinio sukūrimo iki turinio kėlimo bei bendravimo su auditorija.**

### Pagrindinės pareigos ir atsakomybės 
Socialinių tinklų administratoriaus (trump. SMM) atsakomybė yra: 
- Socialinių tinklų **strategijos** įgyvendinimas pagal verslo tikslus;
- **Komunikacijos planavimas**: komunikacijos plano sudarymas, temų, formatų, kanalų parinkimas;
-   Turinys: **tekstų kūrimas** arba adaptavimas pagal soc. tinklus;
-   **Vaizdinės medžiagos kūrimas**: vizualų (karuselės, stories) kūrimas bei video montavimas (arba bendradarbiavimas su dizaineriais ir kūrėjais);
-   Turinio **kėlimas** į socialinius tinklus;
-   **Atsakymas** į sekėjų žinutes, komentarus (jeigu kitaip nėra susitarta su užsakovu);
-   **Duomenų stebėjimas** ir analizavimas: pasiekiamumas, įsitraukimas, augimas, rekomendacijos tolimesniam turinio kūrimui.

### Reikalingos kompetencijos:
Kokios **kompetencijos yra būtinos**, norint tapti socialinių tinklų administratoriumi:
-   Gebėjimas **rašyti taisyklinga lietuvių kalba**, aiškiai, įtaigiai ir pritaikyti toną pagal auditoriją;
-   Pagrindinės **žinios apie rinkodarą, vizualiką ir komunikaciją**;
-   **Supratimas** apie algoritmus ir turinio tendencijas;
-   **Analitinis mąstymas** – gebėjimas interpretuoti duomenis;
-   **Kūrybiškumas ir prisitaikymas** prie nuolat kintančios aplinkos.

### Ko socialinių tinklų administratorius nedaro

SMM specialistas **neprivalo** atlikti žemiau nurodytų punktu, tačiau svarbu atkreipti dėmesį, jog **atsakomybės yra apibrėžiamos sutartyje, individualiai susitarus su užsakovu.** 

-   **Nefotografuoja** ir **nefilmuoja** turinio (nebent turi tam kompetenciją arba susitaria klientu);
  
-   **Nevykdo** bendros **verslo** marketingo strategijos (tam reikalingas strategas ar rinkodaros vadovas);
    
-   **Nerašo išorinio SEO turinio** (straipsnių svetainėms, reklamos tekstų, jei nėra atskirai sutarta);
    
-   **Nepriima verslo pozicionavimo**, kainodaros ar produktų strategijos sprendimų;
    
-   **Neprivalo komunikuoti** su UGC kūrėjais ar influenceriais.

### Kokią vertę kuria socialinių tinklų administratoriaus darbas

-   **Nuoseklus, kryptingas darbas** socialiniuose tinkluose kuria ilgalaikį ryšį su auditorija;
    
-   **Administratoriaus darbas** – tai ne tik postų publikavimas, bet ir:
	-   verslo **vertybių** atspindėjimas,
	-   auditorijos **įtraukimas** į kuriamą turinį,
	-   **žinomumo ir įsitraukimo** per socialinius tinklus stiprinimas
    

> Ši profesija yra itin dinamiška, reikalaujanti tiek kūrybiškumo, tiek sisteminio požiūrio ir gebėjimo prisitaikyti prie nuolat kintančių algoritmų bei turinio vartojimo tendencijų.

## Socialinių tinklų įtaka ir funkcijos šiandien
Šiandien socialiniai tinklai yra daug daugiau nei tik pramogos kanalas – jie tapo galingu įrankiu verslui, asmeniniam prekės ženklui ir bendruomenės kūrimui. Jie veikia kaip informacijos, ryšio, įtakos ir vartojimo erdvė, kuri formuoja mūsų nuomonę, įpročius ir net sprendimus. 
**Verslui** tai – nemokama viešųjų ryšių ir rinkodaros erdvė. 
**Asmeniniams prekių ženklams** – saviraiškos scena, kurioje galima užauginti auditoriją ar sukurti profesinę reputaciją. 
O **vartotojams** – tai būdas greitai gauti vertę: informaciją, patarimus, įkvėpimą ar atsakymus į kasdienius klausimus.

Socialiniai tinklai taip pat keičia komunikacijos struktūrą – **žmonės šiandien dažniau pasitiki kitų naudotojų turiniu (UGC) nei reklama**, seka ne tik žinomus prekės ženklus, bet ir **mažus, autentiškus kūrėjus.** Platformos algoritmai lemia, kas matoma ir kas ne, o jūsų **turinys turi gebėti ne tik informuoti, bet ir išlaikyti dėmesį.**

### Socialiniai tinklai skaitmeninio marketingo kontekste

-   **Daugiau nei 60 %** pasaulio gyventojų naudojasi socialiniais tinklais;
-   Socialiniai tinklai yra ne tik reklamos kanalas, bet ir **viena svarbiausių verslo ir kliento santykių kūrimo platformų**;
-   Vartotojų elgsena kinta: **sprendimai priimami** ne tik remiantis reklama, o **stebint turinio vertę** ir prekės ženklo **reputaciją**;
-   Socialiniai tinklai yra **pagrindinis informacijos**, rekomendacijų ir **produktų paieškos šaltinis** jaunoje ir vidutinio amžiaus auditorijoje;
-   Socialiniai tinklai tampa **verslo „vizitine kortele“.**

### Socialinių tinklų vaidmuo versle

Socialiniai tinklai šiandien **atlieka esminį vaidmenį kuriant, vystant ir palaikant verslo augimą.** Tai ne tik komunikacijos kanalas, bet ir **svarbus pardavimo, klientų aptarnavimo, reputacijos valdymo bei rinkos tyrimo įrankis**. Jie leidžia verslams būti matomiems, užmegzti **tiesioginį ryšį su auditorija, greitai reaguoti į poreikius bei formuoti prekės ženklo vertybes.** Be to, socialiniai tinklai **padeda sekti konkurentų veiksmus, išbandyti naujas idėjas** mažomis sąnaudomis ir greitai gauti grįžtamąjį ryšį.

-   2024 m. **daugiau nei 90 %** pasaulio prekių ženklų turi bent vieną aktyvią socialinių tinklų paskyrą;
-   Pagal Hootsuite/We Are Social duomenis, **77 % vartotojų** teigia, kad socialiniai tinklai padeda jiems **atrasti naujus produktus**;
-   Verslai socialiniuose tinkluose **siekia ne tik pardavimų** – pagrindiniai tikslai: žinomumas, pasitikėjimas, bendruomenės kūrimas, reputacijos valdymas.

## Prekės ženklų tipai: verslas ir asmeninis prekės ženklas

Prieš pradedant kurti turinį socialiniuose tinkluose, svarbu suprasti, **koks yra jūsų prekės ženklo tipas** – tai padeda pasirinkti tinkamą komunikacijos toną, turinio formatą ir strateginius veiksmus.

-   **Verslo prekės ženklas** – tai įmonės, paslaugų ar produktų identitetas. Dažniausiai komunikacija grindžiama profesionalumu, aiškia verte klientui, prekių ar paslaugų kokybe bei įvaizdžiu rinkoje. Tokie prekių ženklai dažniausiai siekia auginti žinomumą, pardavimus ir pasitikėjimą.
    
-   **Asmeninis prekės ženklas** – tai individo, kaip veiklos atstovo ar eksperto, įvaizdis. Komunikacija dažnai artimesnė, subjektyvesnė, grįsta asmenine patirtimi, vertybėmis, nuomone. Asmeninis prekės ženklas kuria pasitikėjimą, autoritetą ir stiprų ryšį su auditorija.
    

> Abu tipai gali būti lygiai stiprūs, tačiau jų komunikacijos strategijos skiriasi. Verslas dažniau kalba apie klientą, o asmeninis prekės ženklas – iš asmeninių istorijų, bet siejant tai su klientu.

### Pavyzdys 

![verslasprekėsženklas](https://i.postimg.cc/gk14JLnd/temp-Imagexy-ACVT.avif)

### Socialinių tinklų funkcijos verslui
Socialiniai tinklai verslui tarnauja kaip daugiafunkcis įrankis – nuo matomumo didinimo iki klientų lojalumo kūrimo. Jie atlieka tokias pagrindines funkcijas kaip:

-   **Žinomumo didinimas** (reach): organinis ar mokamas pasiekiamumas leidžia pristatyti prekės ženklą naujiems žmonėms.
-   **Santykių su klientais palaikymas:** komunikacija „čia ir dabar“, atsiliepimai, komentarai, behind the scenes turinys.
-   **Įvaizdžio formavimas:** kuriamas per turinį, toną, vizualiką ir nuoseklumą.
-   **Pardavimų skatinimas:** nukreipimas į el. parduotuvę, akcijos, nuolaidos.
- **Bendruomenės kūrimas:** pasikartojantis įsitraukimas, lojalūs sekėjai, bendri tikslai ar vertybės.

## Platformų skirtumai: Facebook, Instagram, TikTok, LinkedIn, YouTube

Prieš pasirenkant socialinius tinklus, kuriuose bus kuriama komunikacija, svarbu **suprasti pagrindinių socialinių tinklų skirtumus, funkcionalumą, auditorijų ypatumus ir turinio tinkamumą pagal platformos specifiką.** Tai padės jums, kaip socialinių tinklų administratoriui, argumentuotai pasirinkti tinkamiausias platformas prekės ženklo komunikacijai.

### Facebook

-   **Auditorija:** 25-54 metai (daugiausia suaugusieji ir vidutinio amžiaus žmonės). Plačiausia – 35–55 m. grupė;
-   **Formatų įvairovė:** tekstiniai įrašai, nuotraukos, video, stories, live, grupės;
-   **Stiprybės:** vietinių bendruomenių telkimas, renginių komunikacija, grupių marketingas, aptarnavimas per Messenger;
-   **Silpnybės:** organinis pasiekiamumas mažėja, didelė konkurencija dėl dėmesio, didelis turinio kiekis, kuris nėra itin kokybiškas, daug aktyvių „komentatorių“, aktyvus grupių kūrimas;
-   **Rekomenduojama:**
	-   **Mažiems ir vidutiniams** vietiniams verslams (pvz. kavinės, grožio salonai);
	-   **Bendruomeninėms iniciatyvoms** (pvz. edukaciniai projektai, nevyriausybinės organizacijos);
	-   Verslams, kurių klientų segmentas yra **vyresnio amžiaus (35+).**

### Instagram

-   **Auditorija:** 18-45 metai (aktyviausi jauni suaugusieji), vizualinio turinio mėgėjai;
-   **Turinio formatai:** Reels, stories, postai (statiniai ir karuselės), live;
-   **Stiprybės:** estetikos galia, stiprus įvaizdžio kūrimo kanalas, Reels sklaida, plati jaunų suagusiųju auditorija;
-   **Silpnybės:** reikia pastovumo ir išgryninto vizualinio stiliaus, konkurencija dėl dėmesio, poreikis stipriems „hooks“;
-   **Rekomenduojama**:
	-   **Grožio, mados, interjero ir gyvenimo būdo** verslams;
	-   **Paslaugų teikėjams** (pvz. plaukų stilistai, makiažo meistrai, asmeniniai treneriai);
	-   **Asmeniniams prekės ženklams**, kuriems svarbus estetiškas įvaizdis ir bendruomenės kūrimas.

### TikTok

-   **Auditorija**: 13–35 m., ypač aktyvus jaunimas;
-   **Formatas**: trumpi, dinamiški, dažnai tendencijų paremti video;
-   **Stiprybės**: itin greitas organinis pasiekiamumas, kūrybiškumo laisvė;
-   **Silpnybės**: reikalauja aktyvaus stebėjimo, kas veikia, nuolatinio prisitaikymo prie trendų;
-   **Rekomenduojama**:
	-   Produktų verslams, **orientuotiems į jaunimą** (pvz. aksesuarai, mitybos papildai, drabužiai);
	-   Kūrybinėms industrijoms, kurios geba **komunikuoti per humorą, tendencijas ir emocijas**;
	-   Asmeniniams prekės ženklams, kurių tikslas – **greitas augimas ir jaunesnės auditorijos pasiekimas**.
    

### 3.4. LinkedIn

-   **Auditorija**: 25+, verslo sektoriaus atstovai, B2B, laisvai samdomi specialistai, vadovai;
-   **Formatai**: tekstiniai postai, nuotraukos, straipsniai, video;
-   **Stiprybės**: ekspertinio įvaizdžio formavimas, profesiniai kontaktai, darbuotojų pritraukimas;
-   **Silpnybės**: ribotas neformalaus turinio priėmimas, mažesnis emocinis įsitraukimas, dažnas kūrėjų perdegimas;
-   **Rekomenduojama**:
	-   **Konsultantams**, mentorystės paslaugų teikėjams;
	-   Švietimo, personalo atrankos, vadybos ir **verslo** **vystymo** sektoriams;
	-   Įmonėms, kurios ieško **B2B klientų** ar naujų darbuotojų.
    

### 3.5. YouTube

-   **Auditorija**: plačiausia, visų amžiaus grupių vartotojai;
-   **Formatas**: ilgo formato video, YouTube Shorts;
-   **Stiprybės**: gilus turinio perteikimas, SEO galimybės, pasitikėjimo stiprinimas;
-   **Silpnybės**: reikalauja daugiau kūrybos resursų, ilgalaikio planavimo;
-   **Rekomenduojama**:
	-   **Edukaciniams** kanalams, online **kursams**, **ekspertų** turiniui;
	-   **Technologijų, finansų, sveikatingumo** temoms;
	-   **Ilgalaikę komunikaciją planuojantiems** prekės ženklams, kurie gali investuoti į kokybišką video turinį.

> Dažniausiai naudojamas modelis – 1 pagrindinė platforma ir 1–2 papildomos (pagal turinio formatų diversifikaciją).

### Apibendrinimas

![socialiniaitinklai](https://i.postimg.cc/90856Ykw/temp-Image4we0s-M.avif)

# Praktinė dalis

### Pasirinkite arba sukurkite prekės ženklą 

-   **Sukurkite** prekės ženklą (galite rinktis savo prekės ženklą, jei turite) arba pasirinkite jau iš jums žinomų prekės ženklų
-   **Išanalizuokite** prekės ženklo: veiklos sritį, tikslą socialiniuose tinkluose, siūlomą vertę klientui, auditoriją.
    

### Platformų pasirinkimo analizė

Pagal pateiktą lentelę palyginti ir aprašyti, kurios platformos labiausiai tiktų jūsų prekės ženklui. **Atsakykite**:
-   Kuriose platformose aktyviausia tikslinė auditorija?
-   Kur dažniausiai jie leidžia laiką?
-   Kurie formatai yra efektyviausi jūsų atveju?
-   Kur įmonė galėtų efektyviausiai komunikuoti?
    
 ### Pavyzdys:

**Prekės ženklas:** Augalinės kilmės desertai „GreenBite“

**Veiklos sritis:** Maisto produktai, augalinė mityba, sveikas gyvenimo būdas

**Tikslas socialiniuose tinkluose:** Didinti žinomumą, edukuoti apie veganišką mitybą, paskatinti el. parduotuvės lankymą, sukurti lojalią bendruomenę

**Vertė klientui:** Skani alternatyva įprastiems desertams be kaltės jausmo, tinkama net ir tiems, kurie nesilaiko veganiškos mitybos

**Auditorija:**

-   Moterys 25–45 m.
    
-   Gyvenančios miestuose
    
-   Domisi sveika mityba, sportu, aplinkosauga
    
-   Dažniau renkasi produktus be cukraus / be laktozės
    

**Platformų pasirinkimas:**

-   **Instagram:** Pagrindinė vizuali platforma, kur aktyviausia auditorija. Efektyvūs Reels su greitais receptais, Stories su apklausomis.
    
-   **Facebook:** Tinka ilgesniam edukaciniam turiniui, klientų atsiliepimams, bendruomenės kūrimui.
    
-   **Substack:** Galėtų būti ateities planuose edukaciniams naujienlaiškiams, bet ne pirminė platforma.
    

> Naudokite šį pavyzdį kaip įkvėpimą, bet prisitaikykite pagal savo pasirinktą prekės ženklą.

### BONUS užduotis
**Sukurkite pagrindinę komunikacinę žinutę savo prekės ženklui.**

Atsakykite:

-   Ką norite, kad auditorija apie jus galvotų?
    
-   Kuo jūsų prekės ženklas išsiskiria iš kitų?
    
-   Kokie 2–3 raktažodžiai / vertybės turėtų būti nuolat girdimi jūsų komunikacijoje?
    

**Pavyzdys:** „GreenBite“ – tai skanus, švarios sudėties desertas be kaltės jausmo. Esame tvarūs, skanūs ir artimi. Mes norime, kad kiekvienas jaustųsi gerai rinkdamasis tai, kas palanku sau ir planetai.
