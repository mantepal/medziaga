# STRATEGIJA IR TURINIO PLANAVIMAS

[Paskaitos medžiaga](https://gamma.app/docs/2-paskaita-hcljvc1ozfx2ucf)

## Kas sudaro socialinių tinklų strategiją ir kodėl ji yra reikalinga?

Efektyvi socialinių tinklų strategija – tai **kryptingas planas,** padedantis ne tik būti matomiems, bet ir kurti ryšį su auditorija, siekti verslo tikslų bei išsiskirti konkurencingoje skaitmeninėje erdvėje. **Strategija leidžia suplanuoti ne tik „ką komunikuojame“, bet ir „kodėl“, „kam“, „kada“ bei „kaip“.** Be jos, komunikacija tampa atsitiktinė, nenuosekli ir sunkiai išmatuojama. 

### Strategija – tai kryptis, ne tik turinio planas
-   Socialinių tinklų strategija yra struktūruotas veiksmų planas, kuris **apibrėžia tikslus, auditoriją, pagrindines komunikacijos temas, toną, dažnį ir kanalus.**
-   Ji padeda užtikrinti, kad **komunikacija socialiniuose tinkluose** būtų nuosekli, kryptinga, vertinga ir atitiktų prekės ženklo tapatybę bei verslo tikslus.

### Strategijos nauda:

-   **Efektyvumas**: leidžia nukreipti resursus į tai, kas veikia ir išvengti nereikalingų išlaidų bei išeikvotų laiko resursų;
-   **Nuoseklumas**: užtikrina vientisą komunikaciją visose platformose;
-   **Aiškumas**: padeda visai komandai žinoti, ką, kada ir kodėl reikia komunikuoti;
-   **Rezultatų matavimas**: padeda įsivertinti sėkmę ir tobulėti remiantis duomenimis;
-   **Auditorijos pasitikėjimas**: kai komunikacija aiški ir nuosekli, auditorija labiau įsitraukia ir pasitiki prekės ženklu.
    
> **Pavyzdys**: Prekės ženklas, neturintis strategijos, kas savaitę keičia toną – vieną dieną kalba juokingai, kitą – oficialiai. Tai kelia pasimetimą sekėjams ir mažina pasitikėjimą. Strategija leidžia išlaikyti vieningą stilių ir pasiekti ilgalaikį ryšį su auditorija.

### Socialinių tinklų strategijos sudėtinės dalys:

1.  **Tikslai**  
- Apibrėžia, ką norima pasiekti per socialinius tinklus: žinomumą, įsitraukimą, pardavimus, klientų lojalumą. Svarbu, kad tikslai būtų aiškūs, laike apriboti ir pamatuojami.  
	- **Pavyzdys**: naujas grožio salonas tikslą nusistato – „per 3 mėnesius pasiekti 500 žmonių Instagram'e ir sugeneruoti 30 rezervacijų“.
    
2.  **Auditorija**  
- Kam skirta komunikacija? Kokie jų poreikiai, elgsena, informacijos vartojimo įpročiai?  
	- **Pavyzdys**: moterims 25–35 m., kurios ieško natūralios kosmetikos sprendimų, aktualus turinys – ingredientų paaiškinimai ir naudingi patarimai.
    
3.  **Pozicionavimas**  
- Kaip norime būti matomi auditorijos akyse? Kuo išsiskiriame iš konkurentų? Dar kitaip: kaip norime, kad žmonės apie bus kalbėtų, kai mūsų nėra kambaryje.  
	 - **Pavyzdys**: vietinis restoranas pozicionuojasi kaip „šeimos vertybes puoselėjanti vieta, kurioje svarbiausia – svetingumas“.
    
4.  **Turinio kryptys (komunikacijos linijos)**  
- Tai temos, kurias sistemingai vystome per turinio tipus: edukacinis, emocinis, pramoginis, pardaviminis turinys.  
	 - **Pavyzdys**: kirpėja savo profilyje komunikuoja per 4 kryptis – patarimai apie plaukų priežiūrą, salono savininkės veiklos iššūkius ir motinystę.
    
5.  **Balso tonas ir vizualinė stilistika**  
- Kaip kalbame (formaliai, profesionaliai, humoristiškai), kaip atrodome (spalvos, šriftai, vizualų stilius). **Svarbu**: mūsų balso tonas ir pasirinktas vizualinis stilius turi vieni kitus papildyti, pavyzdžiui, jei renkamės atrodyti žaismingai, nederėtų rinktis tamsių spalvų ir griežtų šriftų.  
	 - **Pavyzdys**: vaikų prekių parduotuvė renkasi šiltą, žaismingą toną ir pastelines spalvas komunikacijoje, su auditorija bendrauja šiltai, itin artimai, tapatinasi su mamomis, naudoja žaismingumą tekstuose. 
    
6.  **Žinutės ir žodžiai**  
- Ką verslas nori nuosekliai komunikuoti? Kokius raktinius žodžius ir frazes naudoja? Tai padeda išlaikyti vientisą komunikacijos stilių ir išlikti auditorijos galvose.  
	 - **Pavyzdys**: tvarus mados prekės ženklas nuolat vartoja tokias frazes kaip „atsakingas vartojimas“, „lėta mada“, „sąmoningas pasirinkimas“, o vengia žodžių „greitai“, „akcija“, „pigiai“. Siekiamybė yra, jog žmogus išgirdęs žodį, frazę, kurį jūs naudojate komunikacijoje, iškart pagalvotų apie jus.
    
7.  **Formatų pasirinkimas**  
- Kokius formatus naudosime (reels, karuselės, stories, live, straipsniai ir kt.), priklausomai nuo platformos ir auditorijos įpročių. Apibrėžti, koks formatas yra tinkamiausias konkrečiai temai.  
	- **Pavyzdys**: interjero dizaino studija naudoja karuseles „prieš ir po“, reels su trumpais patarimais ir stories užkulisiams.
    
8.  **Turinio dažnumas**  
- Kiek kartų per savaitę bus komunikuojama, kokie formatai bus pasitelkti.  
	- **Pavyzdys**: 3 kartai per savaitę – 1 edukacinis postas, 1 reels ir 1 įrašas apie paslaugas.
    
9.  **Rodiklių stebėjimas (KPI)**  
- Kokie rodikliai bus sekami siekiant įvertinti strategijos efektyvumą: pasiekiamumas, įsitraukimas, augimas, konversijos. 
	 - **Pavyzdys**: sekame kiekvieno įrašo pasiekiamumą, įsitraukimo rodiklį, kiek naujų sekėjų atėjo per mėnesį.
    
10.  **Biudžetas ir resursų paskirstymas**  
- Strategija leidžia aiškiai įsivardinti, kiek lėšų planuojama skirti mokamoms reklamoms, UGC (kūrėjų samdymui), influencerių partnerystėms ar vizualinio turinio kūrimui (pavyzdžiui, PRO video filmavimui).  
	 - **Pavyzdys**: verslas skiria 200 € per mėnesį Facebook ir Instagram reklamai, ieško 1 UGC turinio kūrėjo darbui barterui per ketvirtį ir investuoja į 1 profesionalią fotosesiją kas 3 mėnesius.

### Kodėl reikalinga strategija?

-   **Apsaugo** nuo chaotiško turinio kūrimo ir „įrašų dėl įrašų“;
-   Leidžia **suvienodinti** komunikaciją tarp kelių komandos narių ar partnerių. Ypač patogu, jei verslas samdo socialinių tinklų specialistą, taip jiems daug paprasčiau perduoti informaciją;
-   **Padeda** pasiekti tikslinę auditoriją efektyviausiu būdu;
-   **Supaprastina** turinio planavimą ir leidžia matyti bendrą vaizdą;
-   **Padeda** planuoti biudžetą, išvengti neplanuotų išlaidų ir suplanuoti resursus (pvz. fotosesijas, video kūrimą, reklamą);
-   **Suteikia** aiškumo dirbant su išoriniais tiekėjais (pvz. reklamos agentūra, dizaineriu ar tekstų kūrėju), nes visi žino komunikacijos toną, žinutes ir tikslus;
-   **Skatina** strateginį mąstymą ir ilgalaikę komunikacijos viziją, neapsiribojant tik trumpalaikiais rezultatais.

### Strategijos tipai

Svarbu suprasti, kad **socialinių tinklų strategija yra tik viena iš visos komunikacijos struktūros dalių**. Priklausomai nuo verslo dydžio ir veiklos apimties, gali egzistuoti skirtingi strateginiai dokumentai:

-   **Marketingo strategija** – apima visus rinkodaros kanalus (offline ir online), kainodarą, produktų pozicionavimą, tikslines rinkas, reklamos planą. Socialinių tinklų strategija yra šios strategijos dalis.
    
-   **Komunikacijos strategija** – apima tiek vidinę, tiek išorinę komunikaciją: kaip įmonė kalba su klientais, partneriais, darbuotojais, kokius kanalus ir žinutes naudoja. Socialiniai tinklai čia yra vienas iš kanalų.
    
-   **Socialinių tinklų strategija** – susitelkia konkrečiai į turinį socialiniuose tinkluose: ką, kam, kaip ir kada komunikuojame per konkrečias platformas.

### Strategija pagal laikotarpį
Socialinių tinklų strategija gali būti **trumpalaikė** (kampanijoms) arba **ilgalaikė** (prekių ženklo įvaizdžio ir ryšio su auditorija formavimui). Skirtingi laikotarpiai reikalauja skirtingų tikslų, priemonių ir vertinimo kriterijų. 

-  **Trumpalaikė** strategija orientuota į greitą rezultatą – pardavimus, dėmesį, įsitraukimą. 
- **Ilgalaikė** – į pozicionavimą, reputaciją, bendruomenės kūrimą. 

Aiškiai įsivardijus laikotarpį, galima tinkamai suplanuoti turinio dažnumą, formatų pasirinkimą, investicijas į reklamą ir analitiką.

![strategija pagal laikotarpi](https://i.postimg.cc/c1QjRrzQ/temp-Image-Tliev7.avif)

> **Svarbu**: strategija nėra neliečiama – ji koreguojama remiantis duomenimis ir pokyčiais rinkoje.


# Praktinė dalis

### Sukurkite socialinių tinklų strategiją
Sukurkite struktūruotą dokumentą, kuriame būtų aiškiai aprašyta jūsų socialinių tinklų komunikacijos strategija. 

**Į strategiją įtraukite:**
1.  **Tikslai**
-   Ką norite pasiekti socialiniuose tinkluose? (pvz. didinti žinomumą, auginti auditoriją, didinti pardavimus ir pan.)

2.  **Tikslinė auditorija**
   
-   Kas jūsų klientas? Amžius, lytis, pomėgiai, vertybės, problemos.
-   Kokių rezultatų jis siekia ir kokios informacijos jam reikia?
3.  **Pozicionavimas**
-   Kaip norite būti matomi rinkoje? Kuo skiriatės nuo konkurentų?
4.  **Komunikacijos linijos (teminiai blokai)**
-   Įvardykite 3–5 temas, kurias nuolat vystysite.
  
5.  **Balso tonas ir vizualinis stilius**

-   Koks jūsų bendravimo tonas? (formalumas, emocijos, kalbos stilius).
-   Vizualiniai principai: spalvos, šriftai, nuotraukų stilius.
    

6.  **Formatų pasirinkimas**
   
-   Kokius turinio formatus naudosite? (Reels, Stories, Karuselė, Postai, Live ir pan.)
    
7.  **Turinio dažnumas**
-   Kaip dažnai komunikuosite ir kokiais formatais per savaitę?
   
8.  **Rodiklių stebėjimas (KPI)**
    
-   Kokius rodiklius stebėsite (pvz. pasiekiamumas, įsitraukimas, sekėjų skaičius, konversijos)?
   
9.  **Biudžetas ir resursų paskirstymas**
  
-   Kokį biudžetą numatote reklamai, kūrėjų samdymui, vizualinei medžiagai? Kokie resursai reikalingi?

10.  **Žinutės ir žodžiai**
-   Kokias pagrindines frazes, vertybes, žodžius kartosite komunikacijoje? (pvz. „tvarumas“, „autentiškumas“, „kiekvienas gali“)

    

> Rekomendacija: strategiją kurkite kaip atskirą dokumentą arba Google Docs failą, kad ją būtų galima lengvai atnaujinti, peržiūrėti ar pristatyti.

> Rekomendacija: rinkitės prekės ženklą, kurį pasirinkote pirmos  paskaitos namų darbams atlikti ir jį naudokite visų paskaitų metu.

### Pavyzdys:

**Prekės ženklas:** GreenBite

**Tikslas:** Didinti prekės ženklo žinomumą ir paskatinti apsilankymus e. parduotuvėje

**Auditorija:** 25–45 m. moterys, domisi sveika gyvensena, gyvena miestuose

**Pozicionavimas:** Skanus ir sveikas pasirinkimas tiems, kurie nori valgyti sąmoningai

**Komunikacijos linijos:**

-   Sveika mityba be streso
    
-   Lengvi receptai
    
-   Tvarumas
    
-   Klientų atsiliepimai
    
-   Kasdienės įkvėpimo dozės
    

**Balso tonas ir stilius:** Profesionalus, bet šiltas ir draugiškas. Vizualai: šviesūs, natūralūs, spalvos – žalia, smėlio, balta.

**Formatai:** Reels, karuselės, stories su apklausomis, postai

**Dažnumas:** 3–4 kartus per savaitę

**Rodikliai:** Pasiekiamumas, įsitraukimas, el. parduotuvės srautas, pardavimai

**Biudžetas:** 150 EUR/mėn boost’ams + 200 EUR vizualams/UGC kūrėjui

**Žinutės:** „Tvaru gali būti skanu“, „Skonis be kaltės“, „Rinkis dėl savęs“

> Kuo išsamiau apsirašysite kiekvieną dalį, tuo lengviau jums bus suprasti apie ką yra jūsų klientas.

### BONUS užduotis:

**Sukurkite strategijos pristatymą.**

Naudodamiesi Canva arba Gamma, sukurkite vizualų dokumentą, kuriame pateiktumėte savo strategijos pagrindines dalis – tai padės išmokti aiškiai komunikuoti strateginius sprendimus komandai ar klientui.

> Tikslas – ne tik paruošti strategiją sau, bet išmokti ją pateikti vizualiai patraukliai ir struktūruotai.
