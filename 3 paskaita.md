# TEKSTŲ KŪRIMAS IR KOMUNIKACIJOS TONAS

[Paskaitos medžiaga](https://gamma.app/docs/3-paskaita-8lmebajd4yx1bx6)

## Teksto anatomija: antraštė, dėstymas, CTA

Sėkmingas tekstas – tai ne tik gražūs žodžiai. Jis turi būti struktūruotas, aiškus ir strategiškai orientuotas į norimą veiksmą ar reakciją.

### Antraštė (HOOK)

Antraštė – tai pirmasis kontaktas su auditorija. Ji nulemia, ar žmogus sustos ir skaitys toliau.

**Funkcija:**

-   **Atkreipti** dėmesį ir išskirti įrašą iš kitų sraute;
-   **Sukelti** smalsumą, intrigą arba emocinį ryšį;
-   **Pateikti** vertės pažadą – kodėl verta skaityti toliau.
    
**Rekomendacijos:**

-   **Įtraukti** skaičius, klausimą arba netikėtą faktą;
-   **Pradėti** nuo auditorijai aktualios problemos arba pažado;
-   **Naudoti** stiprius veiksmažodžius ir konkrečią kalbą.
    
**Antraštės tipai:**

-   **Klausimas**: „Ar žinai, ką tavo oda daro miegant?“;
-   **Problemos formulavimas**: „Kodėl tavo plaukai vis dar slenka?“;
-   **Skaičiai**: „3 klaidos, kurios naikina tavo odos balansą“;
-   **Pažadas**: „Šis įprotis pakeitė mano ryto rutiną“.
    

> Svarbu: antraštė turėtų būti trumpa (iki 10 žodžių), aiški ir orientuota į skaitytojo interesą.

### Dėstymas (TURINYS)

Tai pagrindinė teksto dalis, kurioje išplėtojamas antraštėje duotas pažadas arba iškeltas klausimas.

**Funkcija:**
-   **Pateikti** auditorijai vertingą informaciją;
-   **Padėti** suprasti kontekstą, problemą ir galimą sprendimą;
-   **Sukurti** ryšį, įtraukti asmeniškai ar emociškai.

**Struktūra:**

- **Įžanga**: kelios eilutės, kurios iškart įveda į temą;
- **Problemos išplėtojimas / paaiškinimas**: aprašoma situacija, priežastys, mitai;
- **Sprendimas**: konkreti įžvalga, patarimas arba kvietimas į pokytį.
    

#### Rekomendacijos:

-   **Naudok** trumpus sakinius, pastraipas – tekstas turi būti lengvai skaitomas;
-   **Pasitelk** pavyzdžius, situacijas iš kliento gyvenimo;
-   **Įtrauk** jausmus, įžvalgas, dažnus klientų pasakymus.
    

**Pavyzdys:**  
„Dažnas klientas klausia, kodėl jų oda išsausėja žiemą, net jei naudoja drėkinamąjį kremą. Dažniausiai priežastis – nepakankamas apsauginio barjero atstatymas. Štai 2 dalykai, ką gali padaryti jau šiandien.“

> Dėstymo dalis neturi būti ilga – svarbiausia aiškiai atsakyti į tai,  ką pažadėjote antraštėje.

### CTA – Call to Action (VEIKSMAS)

CTA – tai **kvietimas atlikti konkretų veiksmą**. Jis turi būti aiškus, paprastas ir susijęs su turinio tikslu.

-   **Funkcija**: nukreipti vartotoją, ką jis turėtų daryti toliau.
    
-   **CTA** gali būti emocinis („Dalinkis, jei rezonuoja“), logiškas („Atsisiųsk gidą“), skubus („Užsiregistruok dabar“).
    

**Pavyzdžiai**:

-   „Parašyk komentaruose, jei tai ir tavo situacija.“
    
-   „Paspausk ❤️, jei nori daugiau tokių patarimų.“
    
-   „Registruokis dabar – vietų skaičius ribotas.“
    

> Pastaba: kiekvienas įrašas turėtų turėti bent vieną CTA – net jei jis ne skatina pirkimą, o kviečia įsitraukti į turinį (pvz. „Ką tu apie tai galvoji? Pasidalink komentaruose!“).

### Pavyzdinis Instagram įrašas:

**Antraštė (HOOK):**  
Ar tu irgi darai šią vieną klaidą, dėl kurios tavo oda nuolat išsausėjusi?

**Dėstymas:**  
Dauguma mūsų žiemą automatiškai renkasi riebesnį kremą, bet... dažnai pamirštame vieną itin svarbų žingsnį – švelnų odos barjero atkūrimą.  
Oda netenka drėgmės ne tik dėl šalčio, bet ir dėl netinkamų prausimosi įpročių bei per stiprių priemonių.  
Štai ką rekomenduoja specialistai:  
Rinktis švelnų, neputojantį prausiklį;  
Po prausimosi iškart naudoti toniką ir drėkinamąjį serumą;
Nepamiršti SPF net debesuotą dieną.

**CTA (Call to action):**  
Kurią iš šių klaidų pastebi pas save? Parašyk komentaruose – aptarsim, kaip tai išspręsti!

## STRUKTŪROS MODELIAI: AIDA, PAS IR KITI

Skirtingi tekstų struktūros modeliai padeda greitai sukurti efektyvią įrašo eigą. Jie naudingi tiek edukaciniam, tiek pardaviminiam ar pasitikėjimo turiniui. Svarbiausia – žinoti, kada naudoti, o kada verta improvizuoti.

### AIDA modelis

AIDA – vienas žinomiausių tekstų kūrimo modelių, naudojamas reklamoje, pardavimuose ir socialinių tinklų turinyje.

-   **A – Attention (Dėmesys)**: patraukli antraštė ar pirmas sakinys;
    
-   **I – Interest (Susidomėjimas)**: aktuali problema, situacijos išplėtojimas;
    
-   **D – Desire (Norėjimas)**: sprendimo vertė, emocinis įtikinimas;
    
-   **A – Action (Veiksmas)**: aiškus CTA (Call to Action).
    

**Pavyzdys**:

„Nuolat jauti odos tempimą net po kremo? (A) Tu ne viena – žiemą ši problema kamuoja daugelį moterų. (I) Sprendimas? Barjerą stiprinančios veikliosios medžiagos, kurios išlaiko drėgmę ilgiau. (D) Parašyk žinutę – rekomenduosiu, kas tiktų tavo odai. (A)“

**Kada naudoti:** kai norima kryptingai vesti vartotoją nuo dėmesio iki veiksmo. Puikiai tinka pardaviminiam ir edukaciniam turiniui.

**Kada vengti:** kai norima laisvesnio, neformalesnio tono ar turinio, kuris natūraliai skamba kaip pokalbis, o ne struktūruota reklama.

**Tinka prekių ženklams:** verslo, finansų, sveikatos sritims, edukacinį turinį kuriantiems, ekspertams, kurių turinys turi būti struktūruotas ir patikimas.

### PAS modelis

PAS (Problem – Agitation – Solution) – labiau emociją išryškinantis modelis, dažnai naudojamas storytelling’e.

-   **P – Problema**: atpažįstama situacija ar sunkumas;
    
-   **A – Agitacija**: sustiprinamas diskomfortas, perteikiamas jausmas;
    
-   **S – Sprendimas**: pateikiamas palengvėjimo kelias.
    

**Pavyzdys**:

„Kartais jautiesi taip pavargusi, kad net veidrodis nepadeda? (P) Ryte išgerti kavos nebeužtenka, o nuovargis matosi veide. (A) 30 minučių su veido masažu ir nervų sistema nurimsta, o veidas – švyti. (S)“

**Kada naudoti**: kai norite sukurti emocinį ryšį, parodyti, kad suprantate kliento situaciją. Puikiai tinka pasitikėjimo ir ekspertiškumo turiniui.

**Kada vengti**: kai auditorija yra racionali, orientuota į faktus ir greitą informaciją – pavyzdžiui, technologijų ar finansų sektoriuje.

**Tinka prekių ženklams**: asmeniniams prekės ženklams, verslo istorijas kuriantiems konsultantams, mentoriams, edukatoriams.

### Kiti modeliai:

#### BAB (Before – After – Bridge)

-   **Before**: aprašoma dabartinė situacija;
    
-   **After**: parodomas geresnis rezultatas;
    
-   **Bridge**: kaip iš taško A pereiti į tašką B.
    

**Kada naudoti**: kai norite parodyti pokytį ar progresą – ypač tinka įkvepiančioms istorijoms, edukaciniam ir asmeniniam turiniui.

**Kada vengti**: kai reikia labai konkretaus, techninio ar aiškaus turinio be emocinio perteikimo.

**Tinka prekių ženklams**: produktų pardavėjams, grožio salonams, paslaugų teikėjams, edukaciniams projektams, kuriems svarbu aiški struktūra ir veiksmas.

**Pavyzdys**:

„Prieš metus vos turėjau laiko sau. (Before) Dabar – turiu savo klientus ir darbo grafiką, kuris priklauso tik nuo manęs. (After) Nori sužinoti, kaip pradėti dirbti savarankiškai su soc. tinklais? (Bridge)“

#### 4C modelis (Clear – Concise – Compelling – Credible)

Naudingas kaip turinio peržiūros filtras:

-   **Aišku** – ar žinutė suprantama iš pirmo karto?;
    
-   **Trumpa** – ar nėra perteklinių žodžių?;
    
-   **Įtikinama** – ar norisi skaityti toliau?;
    
-   **Patikima** – ar pagrįsta realiais faktais, patirtimi, įžvalgomis?
    

**Kada naudoti**: kaip kontrolinį sąrašą prieš paskelbiant įrašą, ypač tekstuose, kurie turi įtikinti ar perteikti eksperto įvaizdį.

**Kada vengti**: jei turinys kūrybiškas, asmeniškas arba orientuotas į emocinį pasakojimą – šiuo atveju modelis gali numušti“ natūralų stilių.

> Rekomendacija: pradėk nuo AIDA arba PAS, bet lavink pojūtį, kada svarbiau natūralumas, o kada – struktūrinė logika.

# Praktinė dalis

### Įrašo ruošimas pagal modelį:

-   Pasirinkite skirtingas temas iš jau padaryto komunikacijos plano; 
-   Parenkite tekstus konkrečiam įrašui pagal pasirinktą modelį;
-   Įraše turi atsispindėti:
	-   Parinktas tonas
	-   Aiški struktūra (HOOK, TURINYS, CTA)
	   
> SVARBU: išvis turi būti paruošti trys skirtingi tekstai, skirtingomis temomis pagal kiekvieną modelį: AIDA, PAS ir BAB.

    
### Pavyzdys

**Tema**: Natūralus veido kremas (produktas)

**Modelis**: AIDA

-   **A (Attention)**: Tavo oda šiuo metu sausėja labiau nei įprastai?
    
-   **I (Interest)**: 92 % mūsų klienčių pastebėjo pagerėjusią odos būklę jau po 7 dienų.
    
-   **D (Desire)**: Lengvos konsistencijos, 100 % natūralių ingredientų, puikiai tinka jautriai odai.
    
-   **A (Action)**: Parašyk „KREMAS“ komentare ir atsiųsime tau nuolaidos kodą!
    

**Modelis**: PAS

-   **P (Problem)**: Sausa oda, tempimo jausmas ir paraudimai?
    
-   **A (Agitation)**: Tai ne tik nemalonu – tai signalas, kad tavo odai reikia pagalbos.
    
-   **S (Solution)**: Mūsų natūralus veido kremas ramina, maitina ir atkuria balansą – jau po pirmo naudojimo.
    

**Modelis**: BAB

-   **B (Before)**: Iki šiol kiekvieną rytą jausdavausi nepatogiai dėl odos sausumo.
    
-   **A (After)**: Dabar galiu drąsiai eiti be makiažo – oda švyti.
    
-   **B (Bridge)**: Tai atsitiko, kai pradėjau naudoti mūsų naują veido kremą – pabandyk ir tu.
    

> Jūsų pateikti tekstai turėtų būti ilgesni ir išsamesni, tai tik pavyzdiniai tekstai.

### BONUS užduotis

**Sukurkite 1 papildomą tekstą**  vienam iš pasirinktų modelių, bet šįkart pritaikykite jį  **Instagram Stories**.

**Nurodykite:**
-   Kaip struktūra atsiskleidžia tekste (sudėliokite stories eiliškumą su tekstu).
